### ষষ্ঠ প্রেডিকশন \(র‌্যান্ডম ফরেস্ট\)

---

শুরু করি একটা গল্প দিয়ে। ছোটবেলা থেকেই গান শুনছি আমরা। প্রথমে গান শুনতাম রেডিওতে। শুরুর দিকের রেডিওগুলোতে স্পিকার থাকতো একটা। আস্তে আস্তে আধুনিক হতে থাকলো সেই আমাদের রেডিওগুলো। এরপর আমাদের ঘরে ঘরে চলে চলে এলো “টু-ইন-ওয়ান”।  সেটারও প্রথম দিকে আমরা গান শুনতাম মনো স্পিকারে। মানে, ওই একটা স্পিকার। কিছুদিন পরে দেখা গেল সেই জায়গা দখল করেছে স্টেরিও স্পিকার। সোজা বাংলায় - একটা স্পিকারের জায়গায় দুইটা স্পিকার। আগে শব্দ আসতো একটা দিক মানে একটা স্পিকার থেকে। প্রযুক্তির সাথে সাথে সেটা হয়ে গেল দুই স্পিকার। কারণ একটাই। আগে এক স্পিকারেই আসতো গানের গলা আর তার পাশাপাশি বাকি সব মিউজিক্যাল ইনস্ট্রুমেন্ট। পরে দুই স্পিকার আসাতে গলা আর মিউজিক্যাল ইনস্ট্রুমেন্ট ভাগাভাগি করে নিল নিজেদের কাজ।

বিজ্ঞানের একটা কথা বলি এখন। মানুষের কান কিন্তু শুনতে পারে বেশ বড় একটা ফ্রিকোয়েন্সি রেঞ্জ ধরে। এক স্পিকারে যখন গান-বাজনা বাজতো, তার থেকে ভালো শব্দ আসা শুরু করলো দুই স্পিকারে। এক সময় দেখা গেল, মানুষ যে ফ্রিকোয়েন্সি রেঞ্জটা শুনতে পারে, সেটাও আসলে ঠিকমতো তৈরি করতে পারে না ওই দুই স্পিকারের একেকটা স্পিকার। তখন ওই একেকটা স্পিকারই ভাগ হয়ে তৈরি হল তিন তিনটা স্পিকার। মানে একদিকে তিন স্পিকার, আরেক দিকে তিন স্পিকার। ওই তিন স্পিকারের সবচেয়ে নিচের স্পিকারটাকে আমরা চিনি “ঊফার” হিসেবে। এই জিনিসটা আমাদেরকে দেয় ড্রামের বিটের মত নীচের ফ্রিকোয়েন্সির দারুন “রি-প্রেজেনটেশন”। মধ্যের স্পিকারটার নাম হচ্ছে “মিড রেঞ্জ”। গানের মাঝের  ফ্রিকোয়েন্সিগুলোকে মানে গলাকে ঠিকমতো তৈরি করতে ওস্তাদ সে। সবচেয়ে ওপরের দিকের স্পিকারটার নাম হচ্ছে “টুইটার”। ওপরের দিকে ফ্রিকোয়েন্সি মানে "ছিক" "ছিক" শব্দগুলো বের করে দেয় এই স্পিকারটা।   
  
অনেক বক বক হলো। আচ্ছা, একটা ছবি দেখলে কেমন হয়?

![](/assets/speaker.jpg)

কেন এই গল্প?

একটা গানকে ঠিকমতো শুনতে হলে আমাদের দরকার সব  ধরনের স্পিকার নিয়ে একটা কমপ্লিট স্পিকার সিস্টেম। গান স্পিকারগুলোর একটা সমন্বিত আউটপুট। বিভিন্ন ফ্রিকোয়েন্সিকে ঠিকমতো শুনতে দরকার প্রতিটা স্পিকারের সমন্বিত কাজের ফলাফল। দেখেছেন আগে, একেকটা স্পিকারের কাজ একেক রকম। আবার একটা গানে থাকে বিভিন্ন ধরনের যন্ত্রপাতি। একেক যন্ত্রপাতির শব্দের ফ্রিকোয়েন্সি একেক রকম। একটা স্পিকার নয়, বরং অনেকগুলো স্পিকার একসাথে মিলে তৈরি করে সেই গানের শব্দগুলো। ওই সবগুলো স্পিকারের মিলিত চেষ্টায় বের হয়ে আসে একটা সুন্দর গান শোনার অভিজ্ঞতা।

সামারি করি। ভালো একটা গান শুনতে চাইলে দরকার গলার সাথে অনেকগুলো মিউজিক ইন্সট্রুমেন্টের সঠিক সমন্বয়। সেভাবে সব ইনস্ট্রুমেন্ট আর গানের গলা ঠিকমতো শুনতে চাইলে দরকার নিদেনপক্ষে তিনটা করে স্পিকার - একেক দিকে। পুরো গানের ইফেক্ট ঠিকমতো তৈরি করতে পারবে বিভিন্ন ফ্রিকোয়েন্সির একেকটা স্পিকার। ভালো গান হচ্ছে ওই সব স্পিকারের সমন্বিত আউটপুট।

একই গল্প প্রযোজ্য আমাদের মেশিন লার্নিং এর ক্ষেত্রে। কি দেখেছি এর আগে? মানে, আমাদের মেশিন লার্নিংয়ে? ঠিক তাই। “ডিসিশন ট্রি”। একটা “ডিসিশন ট্রি” তৈরি করেই কিন্তু ক্ষান্ত দেই না আমরা। চেষ্টা করি বেশ কয়েকটা “ডিসিশন ট্রি” বানাতে। কারণ, কোনটা যে ভালো করবে সেটা জানতে এতো জিনিস বানানো। আমরা দেখেছি - ভালো খারাপ মিলিয়েই কাজ করে কিন্তু একেকটা “ডিসিশন ট্রি”। সব “ডিসিশন ট্রি” যে একরকম কাজ করে সেটা নয়। বিভিন্ন ভ্যারিয়েবলগুলোর একেকটা কম্বিনেশন দেখতেই এতো কথাবার্তা। আমাদের কথা একটাই। চেষ্টা করতে হবে কয়েকটা “ডিসিশন ট্রি” বানিয়ে। সব মডেল যে ভালো করে সেটাও নয়। তাই দেখে নিতে হবে আমাদেরকে। মাঝে মধ্যে দেখা গেছে ওই গাছটাকে পুরো বাড়তে দিলে সেটা “ওভার ফিটিং” হয়। মানে - বেশি চিনে যায় টেস্ট ডাটা। ফলাফল, ওই প্রশ্নে অ্যাক্যুরেসি ভালো হলেও - নতুন ডাটাতে ততোটাই খারাপ। অর্থাৎ - প্ৰশ্ন ফাঁস। উত্তর জেনে যায় মডেল আগেই। সর্বশেষ ফলাফল - নতুন সব প্রশ্নে রেজাল্ট খারাপ।

একারণেই “এনসেমবল” টেকনিক। ভালো খারাপ মিলে দেখতে হবে মডেলের আউটকাম। অনেকগুলো ডিসিশন ট্রি’র আউটকামকে মিলিয়ে উত্তর বের করতে হবে আমাদের। পৃথিবীর কোন জিনিস একদম তুখোড় হতে পারে না। কোথাও না কোথাও তার সমস্যা থাকে। আর তাই আসে “গড়” করার ব্যাপারটা। ভালো খারাপ ডিসিশন ট্রি’কে গড় করে জানবো আমাদের জিনিস। সেই টেকনিকের একটা টেকনিক “র‌্যান্ডম ফরেস্ট”। অনেগুলো “ট্রি” মিলে ফরেস্ট। ইচ্ছেমতো “ডিসিশন ট্রি” দিয়ে তৈরি বলে একে বলা হয় “র‌্যান্ডম ফরেস্ট”।

