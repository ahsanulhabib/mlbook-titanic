### প্রথম প্রেডিকশন

---

আমাদের ডাটাগুলোকে আর স্টুডিওতে লোড করলাম। এখন আসি আমাদের মেশিন লার্নিং এর প্রথম প্রেডিকশনে। একটা জিনিস জেনে রাখা ভালো, আমরা যতগুলো স্ক্রিপ্ট তৈরি করব, প্রতিটা শুরুতেই ডাটাসেট লোড করার জন্য কমান্ডগুলো আগে থেকেই লেখা থাকবে। এর ফলে প্রতিটি স্ক্রিপ্টটি হবে স্বয়ংসম্পূর্ণ। চলে যাই আমাদের প্রথম প্রেডিকশনে। শুরু করি আমাদের ডাটা নিয়ে খোঁচা খুঁচি। এটাকে আমরা ডাটা সাইন্সের ভাষায় বলি, এক্সপ্লোরেটোরি ডাটা এনালাইসিস। ডাটাকে ঠিকমতো বোঝা।

শুরুতেই লোড করি নতুন স্ক্রিপ্ট। প্রথম প্রেডিকশন। স্ক্রিপের নাম 1st-prediction.R।

১. চালু করুন আর ষ্টুডিও।

২. ক্লিক করুন “ফাইল”, তারপর “ওপেন ফাইল” → খুঁজে নিন আমাদের নতুন স্ক্রিপ্ট ওয়ার্কিং ডিরেক্টরি থেকে।

৩. ডাটাসেট লোড করার কমান্ডগুলোর পরে দেখুন প্রথম প্রেডিকশনে।

শুরুতেই চলেন “এক্সেস” করি আমাদের Survived কলামে। আর ষ্টুডিওর train ডাটাফ্রেমে। ওই কলামে “এক্সেস” করতে দরকার $ মানে ডলার চিহ্ন। আমরা ট্রেইন ডাটাফ্রেমে যদি জানতে চাই কতোজন বেঁচে অথবা মারা গিয়েছেন তাহলে সেটা জানতে হবে Survived কলাম থেকে। আর সেটাকে যদি আমরা টেবিল আকারে চাই তাহলে আরো ভালো হয়। এর জন্য স্ক্রিপ্টের খুঁজুন এই কমান্ডটা। ওই লাইনটার ওপর কার্সার রেখে চালান “রান” কমান্ড।

table\(train$Survived\)

কি এসেছে?

> &gt; table\(train$Survived\)
>
> 0       1
>
> 549   342

কাহিনী কি?

যেহেতু আমাদের Survived কলামে ০ এবং ১ আছে, কেমন হয় যদি আমরা সেই কলাম থেকে মোট শূন্যের সংখ্যা এবং এক সংখ্যার মোট সংখ্যা বের করি? তার মানে আমরা বের করতে পারবো কতোজন বেঁচে অথবা মারা গিয়েছেন।  এজন্য আর এর একটা বেসিক সামারি স্ট্যাটিসটিক্স ফাংশন আছে, যার সোজা নাম table। আমরা train ডাটাফ্রেমে “সারভাইভড” কলামে কতজন বেঁচেছেন আর কতজন মারা গেছেনা সেটার সংখ্যা আসবে টেবুলেশন আকারে। আমাদের train ডাটাসেটে ৮৯১ জন এর মধ্যে বেঁচেছেন ৩৪২ জন। আর মারা গিয়েছেন ৫৪৯ জন। তার মানে হিসেবে বলে মারা গিয়েছেন বেশিরভাগ মানুষই। কতভাগ মানুষ মারা গেছেন সেটা বের করতে আমাদের তৈরি করতে হবে অনুপাতের হিসাব। আর এই অনুপাত বের করার জন্য একটা “আর” ফাংশন আছে table নামে। চলুন আমাদের টেবিল ফাংশনটাকে পাঠিয়ে দেই নতুন ফাংশন এর পেটে। এটা ঠিক - অনেক কিছুই আমরা মুখে মুখে করতে পারি, তবে আপনাদের সুবিধার জন্য ঝালিয়ে নিচ্ছি কিছু “আর” কমান্ড। আগেই তো বলেছি আমরা কাজ করার পাশাপাশি শিখব বেশ কিছু “আর” কমান্ড। সমস্যা নেই তো আপনাদের?

> &gt; prop.table\(table\(train$Survived\)\)
>
>   0                        1 
>
> 0.6161616         0.3838384

ভালো একটা অনুপাত পাওয়া গেল এখানে। কেমন যেন ভগ্নাংশে এসেছে জিনিসপত্র। শতকরা ভাগে পেতে গুন করে দেই ১০০ দিয়ে। 

> &gt; prop.table\(table\(train$Survived\)\) \* 100
>
>   0                       1 
>
> 61.61616         38.38384

এখন কিছুটা চোখে সইছে কি বলেন? তারমানে ৬২% মারা গিয়েছে টাইটানিক জাহাজ ডুবিতে। ডাটা সাইন্সের একটা বড় অংশ হচ্ছে আমাদের ডাটার ভিজ্যুয়ালাইজেশন। একটা ছবি দেখলে কেমন হয় বরং? তৈরি করে ফেলি একটা বার প্লট। খুব একটা সমস্যা হবে না ব্যাপারটা বুঝতে। অংকের থেকে এই ছবিতেই বোঝা যাচ্ছে ভালো কিন্ত। ডান পাশের সবচেয়ে নিচে আছে ছবিটা। খুবই সাধারণ ছবি, তবে বলে দেয় অনেককিছু। মারা গেছেন বেশিরভাগ। দেখতেই পাচ্ছেন ০ তে বেশি অংশ। 

![](/assets/barplot.png)



