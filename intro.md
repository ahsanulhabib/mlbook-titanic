### শুরুর ঘটনা

---

A year spent in artificial intelligence is enough to make one believe in God.

– Alan Perlis

#### এক

চার বছর আগের ঘটনা। বাসার গাড়িটা সমস্যা করছে বেশ কিছুদিন ধরে। সমস্যাটা একটা চাকায়। ঠিক করলাম – ফেলবো পাল্টে। ফোন দিলাম দোকানে। চাকার ক্যাটাগরি/পার্ট নম্বর জানতে চাইলেন উত্তরদাতা। ঠিকই তো। জানা উচিত ছিলো আমার। পড়লাম বিপদে। গাড়ি তো এখন বাইরে। না ফেরা পর্যন্ত গেলাম আটকে। আগের বারও দোকানদার জিগ্যেস করেছিলেন এই জিনিস। আবছা করে মনে আসছে কিছু সংখ্যা। তবে, বলতে পারছি না সেটা নিশ্চিত করে।

খুব ভুলোমন আমার। মনে রাখতে পারি না আগের মতো। স্বাতী’র ওপর দিয়ে যায় তখন। আজকেও ঘটেছে একটা জিনিস। জুমা’র নামাজে যাবার আগের মুহূর্ত। একটা বই পড়ছিলাম সকাল থেকে। তখন থেকেই ঘুরছিলো জিনিসটা মাথায়। পাঞ্জাবি পরার জন্য মাথা না ঢুকিয়ে প্রায় পা তুলে ফেলেছিলাম তখন। ভাগ্যিস কেউ বোঝেনি ব্যাপারটা।

ভুলোমনের জন্য সাহায্য নিতে হয় প্রযুক্তির। দরকারী কাগজ, বিল, ভিজিটিং কার্ড, কার্ড স্টেটমেন্ট – হেন জিনিস নেই যেটা যায় না গুগল ক্লাউডে। একটা নির্দিস্ট পিক্সেলের জন্য আনলিমিটেড স্টোরেজ, ভাবা যায়? মনে পড়লো আগের ঘটনা। গাড়ি চাকা পাল্টানোর সময় তুলে রেখেছিলাম ছবি। আগের চাকার। তাও আবার ওই সময়ের মোবাইলে। নাম দিয়ে তো সেভ করিনি জিনিসটা। তো – বের করবো কি করে?

চালু করলাম ‘ফটোজ’ অ্যাপ। গুগলের নেটিভ সার্ভিস। তখনি ছিলো লাখ খানিকের মতো ছবি। লিখলাম ‘কার টায়ার’। মুহূর্তেই চলে এলো ২০০৯য়ের তোলা দুটো ছবি। গাড়ির চাকার। নম্বর সহ। সঙ্গে এলো আরো কয়েকটা ছবি। মনে পড়ল একটা তুষার ঝড়ের কথা। ওয়েস্ট কোস্টে থাকতে। গাড়ির চাকাতে লাগানো হচ্ছিলো স্নো চেইন। লাগাচ্ছিলো আমার বন্ধু। রাস্তাতে পিছলে যাবার ভয়ে। সেটার ছবি তুলেছিলাম ওই সময়ে। কোন জিনিস ভোলেনি গুগল।

চেষ্টা করতে পারেন আপনিও। চালু করুন ‘ফটোজ’ অ্যাপ। লিখুন ‘বার্থডে’। দেখুন, চলে এসেছে বাচ্চাদের নিয়ে সব ছবি। জন্মদিনগুলোর। পিক্সেলও বোঝে কোনটা কেক, কোনটা বেলুন। মোমবাতিসহ। জানে জিনিসগুলোর ‘আসপেক্ট রেশিও’। তাদের প্লেসমেন্ট। মজা আছে আরেকটু। সামনে ওই মোমবাতি গুনে আপনাকে জানাবে – কতো বয়সে পড়ল মেয়েটা আপনার। যারা বয়স মনে রাখতে পারে না তাদের জন্য এটা একটা লাইফসেভার! কেকের ওপর লেখাও মনে রাখছে সে। ওই ছবিতে থাকছেন কারা কারা? আর, কারা কারা থাকছেন প্রতিবছর? কেকটা কোন দোকানের, এবছর? আগের বছরগুলোতে? সেটাকে কাজে লাগাবে সামনে। আস্তে আস্তে। সত্যি!

ইমেজ প্রসেসিংয়ে কি তুলকালাম কান্ড ঘটছে সেটার কিছু ধারণা পাচ্ছেন সবাই ফেসবুকে। ছবি আলো আধারি – দাড়ি ছাড়া বা সহ, ক্যাপ সহ অথবা ছাড়া, সানগ্লাস সহ বা ছাড়া। কোনকিছুতেই চিনতে ভুল করছে না আপনাকে। এই ফেসবুক। এটা মাত্র ‘টিপ অফ দ্য আইসবার্গ’। তো পিচ্চি কালের ছবি? চিনবে তো? আপনার কি মনে হয়? মনে রাখবেন, ফেসবুক এমন কিছু করবে না যাতে ভয় পেয়ে যায় মানুষ।

#### দুই

---

কথা হয় অনেকের সাথে। এই সিরিজ লেখার পর থেকে। বিশেষ করে এই ‘আর্টিফিসিয়াল ইন্টেলিজেন্স’ নিয়ে। প্রশ্ন থাকে অনেকের। বেসিক কিছু বিষয় নিয়ে। একটা কমন প্রশ্ন নিয়ে বলি বরং। প্রশ্নটা কিছুটা এমন – ‘এআই’য়ের প্রসার বেশি কোন ‘ডোমেইনে’? বিভিন্ন জ্ঞানভিত্তিক ‘ডোমেইন’য়ের ভাগটা আসে ওই একেকটা সেক্টর থেকে। অনেকের ভাষায় – ‘আর্টিফিসিয়াল ইন্টেলিজেন্স’ থেকে লাভ পাচ্ছে কোন ইন্ডাস্ট্রি? অথবা ‘এআই’য়ের সুবিধা নিচ্ছে কোন পার্টি? এই সময়ে?

চমৎকার প্রশ্ন। ‘কমিউনিকেশন সিকিউরিটি’ নিয়ে কাজ করি বলে এই জায়গার প্রসার চোখে পড়ে বেশি। আবার, পিছিয়ে নেই কিন্তু কম্পিউটার ‘গেমস ইন্ডাস্ট্রি’। আত্মীয় স্বজন ‘হেলথ কেয়ার’য়ে আছেন বলে শুনতে পাই ওদিকের হাজারো অ্যাপ্লিকেশনের গল্প। ওই ইন্ডাস্ট্রিকে ঘিরে। এদিকে ফাটিয়ে দিচ্ছে ‘এন্টারটেইনমেন্ট’ ইন্ডাস্ট্রি। প্রচুর অ্যানিমেশন, আরো কতো কি! নায়ক নায়িকার নিখুঁত চেহারা দেখলে ধক করে ওঠে বুক।

যে যাই বলুক, আমার মতে – দৃশ্যমান পরিবর্তন এসেছে একটা ইন্ডাস্ট্রিতে। ব্যাপারটাকে ‘সিরিয়াসলি’ নিয়েছে হাই-টেক ইন্ডাস্ট্রিগুলো। ভেতরে ভেতরে চালানো টেস্টগুলোর ‘রেজাল্ট’ অভাবনীয়। আর তাই বিলিয়ন ডলার ইনভেস্টমেন্ট আসছে মাইন্ডসেট পাল্টাতে। মানুষের। আমাদের রেগুলেটরদের। টেস্টগুলো দেখিয়েছে দুটো জিনিস। যন্ত্রের পারফরমেন্স ভালো আমাদের মতো মানুষ থেকে। আর, ওই যন্ত্রের কাছে ‘মানুষের নিরাপত্তা’ মানুষ থেকে অনেক ভালো।

ঠিক ধরেছেন। ট্রান্সপোর্টেশন ইন্ডাস্ট্রি। সেলফ ড্রাইভিং কার।

আর তাই শেখা হয়নি ড্রাইভিং। ভালোভাবে। চালানোর মতো। এই ঢাকার রাস্তায়। ড্রাইভিং হচ্ছে ‘লো-টেক’ কাজ। ওটা করবে যন্ত্র। আমাদের মতো করে। আর আমরা যাবো পৃথিবীর সমান ওই সাতটা গ্রহে। বেড়াতে। জানতে। উত্তর খুঁজতে – কেন এসেছি দুনিয়ায়?

সইছে না যে তর।

### তিন

---

আমার ধারণা ‘ক্র্যাক’ করে ফেলেছি জিনিসটা। ‘মেশিন লার্নিং’ শেখার একটা সহজ রাস্তা। শর্টকাট নয়। খুঁজছিলাম অনেকদিন ধরেই। এটা সত্যি যে - রাস্তায় নেমে কুল কিনারা করতে পারছিলাম না প্রথম প্রথম। পয়সা নষ্ট করেছি কিছু অনলাইন ‘মুক’ ট্রেনিংয়ে। গায়ে লাগেনি তখন। হ্যাঁ, কিছুটা শিখেছি আধখেচড়া, এদিক ওদিক থেকে। বন্ধুদের সাথে কথা বলে।

চোখ খুলে দিলো ৬০ ঘন্টার টানা একটা ‘বুটক্যাম্প’। প্রতিদিন ১২ ঘন্টা করে ৫ দিন। আমি নিজেও শিখিয়েছি একসময়। তাই জানি কিছুটা। এধরনের হাতে কলমের ‘এক্সটেন্সিভ’ + ‘রিগোরাস’ প্রোগ্রামগুলো চলে সামরিক বাহিনীগুলোতে। সফটওয়্যার ইন্ডাস্ট্রিতেও দেখা যাচ্ছে এই দশকে। ‘বুটক্যাম্প’কে চলতে হয় ঝড়ের বেগে। ইনস্ট্রাকটররা নিঃশ্বাস ফেলতে থাকেন ঘাড়ে।

সাধারণতঃএকজন ক্লান্ত হয়ে গেলে আসেন আরেকজন। ১২ ঘন্টায় ৪ জন ইনস্ট্রাকটর পাগল করে ফেলছিলেন আমাদের এই বুটক্যাম্পে। কেউ পিছিয়ে পড়লে তাকে তোলার কেউ থাকে না আর। কয়েকটা সুযোগ দেয়া হয় বটে। তবে, সেটা করতে হয় তার নিজের সময়ে। আর একারণে সামরিক বাহিনীতে বুটক্যাম্পে আসার আগেই নিজ গ্যারিসনে চলে কয়েক সপ্তাহের প্রি-কোর্স। মক টেস্ট সহ। বুটক্যাম্পের ধকলের জন্য যোগ্য করে তুলতে।

টেক ইন্ডাস্ট্রিগুলোতে ওই প্রি-কোর্সের ব্যাপারটা ঘটে অনলাইন ওয়েবইনার + প্রতিদিনের হোমওয়ার্ক দিয়ে। না শিখে যাবে কই? ব্যাপারটা সোনায় সোহাগা হয় যখন ওখানে যোগ হয় একটা সত্যিকারের সমস্যা। তাও কম্পিটিশন হিসেবে। যে কম্পিটিশনে যোগ দিয়েছে পৃথিবীর সবাই। মানুষ ভালো শেখে যখন সে নিজে থেকে কিছু করে। উই লার্ন বাই ডুইং। তবে, আরো ভালো শেখে - যখন সে আরেকজনকে শেখায়। মনে আছে তো গ্রুপ স্টাডি’র কথা?

অনেকে বলবেন, পিছিয়ে পড়লো যারা - কি হবে তাদের? ভালো কথা। পুরো বুটক্যাম্প বুঝে বের হওয়া মানুষগুলোর সংখ্যা নিতান্তই কম। আমাদের মতো বুড়োদের তো কথা বাদ আগেই। বুটক্যাম্প শেষে পিছিয়ে পড়া মানুষগুলো সহ সবাইকে ঘাটতে হয় কোর্স ম্যাটেরিয়াল। এটা একটা ‘আবশ্যিক’ জিনিস। বুটক্যাম্পের পর পর। মাস ধরে। তখনই হয় আসল ‘চাঙ্কিং’। মনে আছে কোর্সেরা’র ড. বারবারা ওকলি’র ‘লার্নিং হাউ টু লার্ন’ কোর্সের কথা? ছোট ছোট ‘কনসেপ্ট’ থেকে ‘বিগ পিকচার’! শেখা কতো সহজ হয়ে গেছে এখন! তবে জানতে হবে শেখার পন্থা। ‘আন-লার্ন’ করতে হবে আগের ‘মুখস্থ’য়ের ওই চক্কর।

এখানে একটা কথা বলে রাখি আগে। আমরা একটা স্পেসিফিক প্রযুক্তির ওপর ‘পিএইচডি’ নিতে বসিনি এখন। যা উদ্ভাবন হয়েছে সেটাকে আমাদের ‘লোকাল’ সেটিংয়ে অপটিমাইজ করে ব্যবহার করাটাই হবে লক্ষ্য। তৈরি তো? আসছি কালকেই! টাইম লাইন - ছয় মাস। ব্লগপোস্ট + ভিডিও। 'ক্যাগল' কম্পিটিশনের উপযোগী না করতে পারলে আমিই খাওয়াবো উল্টো! মেনু আপনার।

