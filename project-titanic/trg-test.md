### ‘ট্রেনিং’ আর ‘টেস্ট’ ডাটা সেট

---

মেশিন লার্নিংয়ের শুরুতেই দরকার ডাটা। আর সেই ডাটা নামাতে ক্লিক করুন [https://www.kaggle.com/c/titanic/data](https://www.kaggle.com/c/titanic/data) লিংকে। যেকোন ক্যাগল কম্পিটিশনের মতো এখানেও আমরা নামাবো দুটো ডাটা সেট। ‘ট্রেনিং’ আর ‘টেস্ট’ ডাটা সেট। দেখতে পাচ্ছেন তো ডাটা সেট দুটো? এখন আসি এই ডাটা সেটের গল্পে।

কেন এই ডাটা সেট? ডাটা সায়েন্টিস্টদের মতে - যতো ডাটা ততো গুড়। একটা উদাহরন দেই বরং। ক্লাস ওয়ানে আপনার রোল ছিলো পাঁচ। এটা একটা ডাটা। মানে ছোটবেলায় ভালো ছাত্র ছিলেন আপনি। যদি আমরা জানতাম আপনার সব রোল অথবা পরীক্ষার মার্ক, মানে সব ওপরের দিকে - তখন বলা যেতো বরাবরই তুখোড় ছাত্র ছিলেন আপনি। এর মানে হচ্ছে যতো বেশি ডাটা, ততো ‘অ্যাক্যুরেট’ হবার সম্ভাবনা বেশি।

আমার কাজের কথা বলি। ধরুন, সাইবার অ্যাটাক হয়েছে একটা নেটওয়ার্কে। এক গিগাবাইট প্যাকেট ক্যাপচারে পাঁচ ছয়টা সিগনেচার পাওয়া গেলো ওই অ্যাটাকের। যদি ডাটা পাওয়া যেতো বিশ গিগাবাইট? কি হতো তখন? অনেকগুলো সিগনেচার দেখে বোঝা যেতো একটা প্যাটার্ন। বোঝা যেতো কাহিনী কি?

এমনও হয় অনেক সময়, ধরুন - যদি না পাওয়া যায় ‘সিগনেচার’ ওই বিশ গিগাবাইটে? তখন স্কেলআপ করে যেতে হবে আরো বেশি ডাটায়। পঞ্চাশ গিগায়। আশায় - যদি পাওয়া যায় ওই সিগনেচার? বেশি ডাটা মানে মেশিনকে শেখানো যায় নির্ভুলভাবে। বেশি পাশ দিলে বিদ্যান হবার মতো।

---

| কি ধারণা পেতে যাচ্ছি আমরা? | দুটো ডাটাসেট নিয়ে কাজের হিসেব |
| :--- | :--- |


কি দেখছেন ‘ট্রেইন.সিএসভি’ ফাইলটাতে? খুলেছেন তো এক্সেলে? এক্সেল না থাকলে ‘গুগল স্প্রেডশীটে’। কলাম কিন্তু ১২টা। ‘প্যাসেন্জার আইডি’র পরই ‘সারভাইভড’ কলাম। ‘০’ মানে উনি মারা গিয়েছিলেন। যারা বেঁচে গিয়েছিলেন তাদের কলামে দেয়া আছে ‘১’। লক্ষ্য করুন ৮৯১টা ‘অবজারভেশন’ এই ফাইলে। পরিসংখ্যানের ভাষায় প্রতিটা ‘সারি’ একেকটা ‘অবজারভেশন’।

মানে, ২২২৪ জনের মধ্যে ৮৯১ জনের তথ্য আছে এই ফাইলে। ‘কে বেঁচে আর মারা গিয়েছিলেন’ সে তথ্য এখানে আছে বলেই এটা ট্রেনিং ডাটা সেট। এটাকে দিয়ে ‘ট্রেইন’ করবো আমাদের প্রেডিকটিভ মডেল। ‘সারভাইভড’ কলামটাকে অনেকে বলবেন ‘টার্গেট ভ্যারিয়েবল’। পরিসংখ্যানের ভাষায়। ১২ কলামের একেকটা কলাম একেক ‘ভ্যারিয়েবল’।

ডাউনলোড করা ক্যাগেলের টেস্ট ডাটা সেটটাই হচ্ছে ‘টেস্ট.সিএসভি’ ফাইল। খুলে দেখুন। মজার ব্যাপার, একটা কলাম কম। ঠিক বলেছেন। ‘সারভাইভড’ কলামটা নেই এখানে। তার মানে, এটাই ‘প্রেডিক্ট’ করবো আমরা। টেস্ট ডাটা সেট থেকে।

বুঝতেই পারছেন ‘টেস্ট ডাটা সেট’ হচ্ছে উত্তর ছাড়া ডাটা সেট। এখানের মানুষগুলোও নতুন। ওই ৮৯১ জনের বাইরের মানুষ উনারা। উনাদের ভাগ্য বের করবো আমরা। ৪১৮ জন প্যাসেন্জারের। কলামও ৪১৮টা। ‘ট্রেইন’ আর ‘টেস্ট’ ডাটা সেটের পার্থক্যটা জানা জরুরি।

---

এখন আসি ‘ট্রেনিং’ ডাটার কাহিনী কি? মনে আছে ওই বিড়ালের কথা? সাদা, কালো, শোয়া, দাড়ানো সব ছবি অথবা সত্যিকারের বিড়াল দেখেই ট্রেনিং নিয়েছে আমাদের মাথা। এখন ঠিক ঠিক বলতে পারি বিড়াল দেখলেই। মেশিনও তাই। যতো বেশি ডাটা দিয়ে ট্রেনিং করাবেন ততো ভালো হবে প্রেডিকশন। ফলে, যে ডাটা দিয়ে ট্রেনিং করাবেন আপনার মডেলকে - ওটাই ‘ট্রেনিং ডাটা’। একটাই শর্ত, যে প্রশ্ন খুঁজছেন তার উত্তর থাকতে হবে ওই ডাটা সেটে। উত্তরসহ বলেই তার নাম ‘ট্রেনিং’ সেট। উত্তর না বললে শিখবে কিভাবে মেশিন?

আমাদের টাইটানিক কম্পিটিশনে বলা হয়েছে - প্রেডিক্ট করতে। কারা বেঁচে বা মারা গেছেন। তাহলে ট্রেনিং ডাটাতে থাকবে উনাদের সহযাত্রীদের ভাগ্যের কথা। উনাদের নয়। কথা বাদ, দেখুন ‘ট্রেইন.সিএসভি’ ফাইলটা। সিইং ইজ বিলিভিং। ‘সিএসভি’ ফাইল মানে হচ্ছে ‘কমা সেপারেটেড ভ্যালু’ আছে এই ফাইলে। নোটপ্যাডে খুললেই বুঝবেন নামের মাহাত্ম্য। একেকটা ভ্যালুকে কমা দিয়ে রাখা হয়েছে আলাদা করে। এই ‘সিএসভি’ ফরম্যাট হচ্ছে ইউনিভার্সাল একটা জিনিস। খুলতে পারে সবাই। সামান্য টেক্সট এডিটরে। ডাটাগুলো বুঝতে খুলতে হবে আমাদের প্রিয় এক্সেলে।

