### কাদের জন্য নয় 

---

> It is better to take many small steps in the right direction than to make a great leap forward only to stumble backward.
>
> -- Old Chinese Proverb quotes

বইটা লেখার আগে একটা ইউটিউব চ্যানেল খুলেছিলাম। প্রয়োজনে খুলতে হলো ফেইসবুক পেজ। পাশাপাশি আমার পেজে প্রশ্ন না করে সবাই আমাকে মেসেজ করেন। বুঝতে পারি উনারা হয়তোবা বিব্রত হতে চান না। তবে চেষ্টা করছি উত্তর দিতে তাদের কমফোর্ট লেভেলে। বুঝলাম যতোই অডিও ভিডিও কমিউনিকেশন তৈরি হোক না কেন ফিজিক্যাল বইয়ের আবেদন থাকবে অনেকদিন। তাই, অভিজ্ঞতা থেকে একটা বই লিখছি মেশিন লার্নিং নিয়ে। আমার অডিয়েন্স দশম শ্রেণী। শুরুতে টার্গেট ছিলো নবম শ্রেণীতে পড়া আমার মেয়ে। এখন পুরো বাংলাদেশ।

একটা জিনিস আমাকে বিব্রত করে যখন অনেকেই বলেন আমরা ডিপ লার্নিং শিখতে চাই - অথবা নিউরাল নেটওয়ার্ক - এবং উনারা আটকে থাকেন ওখানে - মেশিন লার্নিং না শিখে ওই লেভেলে যেতে চান - অনলাইন অনেক টিউটোরিয়াল উনাদেরকে বেসিক আন্ডারস্ট্যান্ডিং ছাড়াই একটা হাইপ তৈরী করছে। তাদের কথা, আমরা লেটেস্টটা শিখতে চাই। 

এটা একটা বড় সমস্যা। আপনি বলুন, মেশিন লার্নিং কি আজকের জিনিস? সেই ১৯৫০ সাল থেকেই চলে আসছে কোন না কোন ফর্মে। এখন সমস্যা হচ্ছে বেশি ইনফরমেশন। বেশি হাইপ। এমনকি গুগল ডিপ লার্নিং বস বলছে - মিনিমাম মানে মিনিমাম ১ লক্ষ রেকর্ড না হলে ডিপ লার্নিং কাজ করবে না। ওই ডাটা হাতে না থাকলে আমরা বুঝবো না কি হচ্ছে মডেলে। 

আমি বেশি বুঝি না, রুজি রোজগারের জন্য যতটুকু লাগে - ততটুকু শিখি। আমার ব্যাকগ্রাউন্ডে স্ট্যাটিসটিক্স থাকলেও সেটাকে কতটুকু সহজ করা যায় সেটা নিয়ে কাজ করছি। আমার মনে হয়, জেনেরিক ধারণা দিয়ে শুরু করলে আউটকাম হয় ভালো। ফেরারি চালাবো - টয়োটাতে হাত পাঁকানো ভালো না? আপনাদের ইনপুট অন্যদেরকে অসম্ভব প্রভাবিত করে। আমরা মানে সবাই চাই শুরুটা যাতে পোক্ত হোক। আপনাদের মানে নতুন প্রজন্মের সহযোগিতা চাই। দেশের যতোকিছু ভালো হবে সেটা হবে আপনাদেরকে দিয়ে। ধন্যবাদ আবারো। 



