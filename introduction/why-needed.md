১.২. কেন দরকার মেশিন লার্নিং?

....

...

এখন আসি ‘মেশিন লার্নিং’ নিয়ে। কি জিনিস এটা? মানুষ যাই আবিস্কার করেছে, তা করেছে প্রকৃতির সৃষ্টিকে দেখে। বাঁজপাখির ওড়া দেখে উড়ুক্কুযান, বাদুড় দেখে সাবমেরিনের ‘সোনার’ - আরো কতো কি! তবে, মানুষ মানেই অলস। \*\* আমার মতো কিছুটা। অন্যকে দিয়ে কাজ করাতে ওস্তাদ। তক্কে তক্কে ছিলো বটে। যন্ত্রকে দিয়ে কাজ করানো নিয়ে। মানুষ ‘ইন্সট্রাকশন’ দেয়, যন্ত্র কাজ করে। ঠিক আছে সবই। যেমন - প্রোগ্রাম লেখে মানুষ, কাজ করে বেকুব যন্ত্র। তো, প্রোগ্রাম লেখাও তো কষ্টের। কি করা যায়?

মানুষ তাকালো নিজের দিকে। আচ্ছা, নিজে শেখে কিভাবে? অবশ্যই অভিজ্ঞতা থেকে। যেমন, ছোটবেলা থেকে দেখে এসেছি নীল চোখের গুলটু মার্কা ছোট্ট প্রাণীটা আসলে বিড়াল। বাচ্চা বয়সে প্রথম প্রথম ওই বিড়াল দেখে ভয় পেলেও মা শিখিয়েছেন জিনিসটা কি। বইয়ের ছবি দেখিয়ে। শত বিড়ালের শত ধরণের আকৃতি/ছবি দেখে মাথায় ঢুকে গেছে একটা জিনিস। যে রঙেরই হোক, শুয়ে বা দাড়িয়ে থাকুক - সেটা বিড়াল। এটাই অভিজ্ঞতা অর্জন। মানুষের জন্য।

তো, অভিজ্ঞতা দেয়া যায় কিভাবে? মানে যন্ত্রকে? ঠিক বলেছেন। ডাটা দিয়ে। একটা দুটো নয়, ঘটে যাওয়া হাজারো ডাটা দিয়ে। ‘বিড়াল’ লিখুন বাংলায়। গুগলে ইমেজে। ঠিক ঠিক খুঁজে নিয়ে আসবে কালো, সাদা, শোয়া, দাড়ানো, দাত ক্যালানো বিড়াল। বাংলায় লিখুন ‘কালো বিড়াল’, খুঁজে নিয়ে আসবে কালো সব নীল চোখা বিড়াল। আরে, শিখলো কিভাবে? শিখিয়েছে মানুষ, যেভাবে শেখে নিজে। হাজারো বিড়ালের ‘ক্যারিক্যাচার’ ছবি দেখিয়ে যন্ত্রকে বলা হয়েছে এটাই বিড়াল। শিখবে না মানে? ওর বাপ শিখবে। এটাই ‘ট্রেনিং’ ডাটা। যন্ত্রের জন্য। আরো পোক্ত করতে দেখানো হলো দেশী বিদেশী বিড়ালের ছবি। মিলিয়নে মিলিয়নে। ভুল হবার নয় আর। দেখলেই হলো খাটের নিচের অন্ধকারে থাকা বিড়ালের চোখ? বলে দেবে ঠিক ঠিক।

মনে আছে প্রফেসর অ্যান্ড্রু ইংয়ের কথা? আমার প্রিয় একজন মানুষ। স্ট্যানফোর্ডের এই প্রফেসর ২০১২তে তৈরি করেছিলেন বিশাল একটা কোর্স। ‘মেশিন লার্নিং’ দুনিয়ায় এটা এখনো একটা নামকরা কোর্স। ফ্রি হওয়াতে এনরোল করেছে হাজার হাজার মানুষ। হেলিকপ্টার ওড়ানো নিয়ে একটা উদাহরণ দিয়েছিলেন ওখানে। প্রথমে বিশ্বাস করিনি কথাটা। বলেছিলেন, ‘অটোনমাস’ হেলিকপ্টারটাকে ঠিকমতো ওড়ানো যাচ্ছিলো না প্রথম দিকে। মানে, মানুষের তৈরি প্রোগ্রাম দিয়ে। ভিডিওতেও দেখা গেলো পাগলের মতো উড়ছে জিনিসটা। পরে বুঝতে পারলাম, ঠিক মতো উড়তে হলে - তাকে শিখতে হবে নিজে নিজে। অভিজ্ঞতা নিয়ে। মানে, হাঁটি হাঁটি পা ফেলার মতো উল্টাপাল্টা উড়ে। ডানে বামে বাড়ি খেয়ে। মানুষ তো আর হেলিকপ্টার না, ওই হেলিকপ্টারকেই নিজে থেকে উড়ে দরকারি ‘এরর কারেকশন’ দিতে হবে ঠিকমতো। কোন ‘টর্কে’ কি রোটেশন হবে, কখন স্পিড বাড়াতে কমাতে হবে সেটা ‘এক্সপেরিয়েন্স’ না করলে কারেকশন দেবে কিভাবে? এভাবেই এলো যন্ত্রের অভিজ্ঞতা নেবার গল্প।

\*\* স্বাতীর ভাষায় আমি নাকি পুরোই যন্ত্র। চামড়া ছিলে গেলে নাকি স্টেইনলেস স্টিল পাওয়া যাবে। বয়স বাড়ছে। দিন দিন মানুষ হচ্ছি। আমার ধারণা, ‘অ্যাক্যুরেসি’ বাড়ছে মেশিন লার্নিংয়ে। আর তাই মানুষ হচ্ছি সময়ের সাথে।

অনেকেই বলেছেন মেশিন লার্নিং শিখতে চান তারা। কি দরকার, বলুন। আমার উত্তর – কিছুই দরকার নেই জানার, দরকার খালি ‘রাইট অ্যাটিচ্যুড’। লম্বা সময় ধরে লেগে থাকার ইচ্ছে। দরকার – শিখতে চাওয়ার আকাঙ্ক্ষা। ইট’স আ ‘লঙ হল’ ফ্লাইট। মানুষ পারে না এমন কিছু নেই। আমার অভিজ্ঞতা বলে, ছেড়ে দেয় বেশির ভাগ মানুষ। একেবারে শেষে গিয়ে। পড়েছেন তো ওই গল্পটা? গুগল কীওয়ার্ড ‘থ্রী ফিট অ্যাওয়ে ফ্রম দ্য গোল্ড’। তবে, কি করতে চান ‘মেশিন লার্নিং’ দিয়ে সেটা না জানলে শেখাটা কষ্ট। শিখছেন না জেনে, সেটাই তো বড় কষ্ট। যেটা করি আমরা ইউনিভার্সিটিতে। কি করতে চান সেটাই বের করুন আগে। তারপর শিখুন। মন লাগবে কাজে।

ধার দেবো একটা আইডিয়া? জিনিসটা মাথায় ঘুরছে বেশ কয়েক মাস ধরে। ঢাকার ভাড়া বাসার মাসিক ভাড়ার প্রেডিকশন মডেল। আগেই বলে দেবো আপনার বাজেটে কোন এলাকার কোথায় যাবেন আপনি। কোন এলাকার কতো স্কয়ার ফিটে কতো ভাড়া হবে সেটাও চলে আসবে মেশিন লার্নিংয়ে। এছাড়াও হাজারো ভেক্টর আসবে এখানে। মেইন রাস্তা থেকে কতো দুরে, বাজার কতো কাছে, কাছের স্কুলের রেজাল্ট আর টাইমিং, কোচিংয়ের এক্সেসিবিলিটি, গৃহশিক্ষক থাকেন কোথায়, গ্যাস পানির সংযোগ, পার্ক কতো দুরে, এলাকাভিত্তিক বাসা পাল্টানোর প্যাকেজের দাম, ওই এলাকার রিকসা ভাড়া, রিকসা গ্যারেজ কতো দুরে – এ ব্যাপারগুলো আসবে আমাদের মডেলে। তাই বলে, এলাকাভিত্তিক হাইজ্যাকের ধরণ, লোডশেডিং কিছুই বাদ যাবে না কিন্তু ওখান থেকে।

---

মেশিন লার্নিং নিয়ে কিছু গল্প আছে আমার। নিজের ধারণা থেকে। শুরুতেই প্রশ্ন। আচ্ছা, কিভাবে প্রেডিক্ট করবেন এই অস্থির পৃথিবীকে? যেখানে সবকিছুই এতো অনিশ্চিত। আসলেই তাই। আসলে কি তাই? আমরা যারা ডাটা নিয়ে কাজ করি তারা একটা বিষয় জানি। অনেক সময়, অল্প ডাটা দেয় না কিছুই - যদি না সেটাকে দেখা যায় আরো বড় স্কেলে। বড় ডাটাফ্রেমে।

ধরুন, একজনকে ফলো করছেন অনেকদিন ধরে। অফিসের কাজেই। কমপ্লায়েন্সের নিয়ম ধরে। ধারণা করছেন - উনি একটা কাজ করেছেন, তবে প্রমান করতে পারছেন না। বসে আছেন - উনি কবে ওই কাজটা করবেন আবার। অনেক সময় অল্প সময়ের ব্যবধানে ব্যাপারটা না ধরা গেলেও - জিনিসটা 'স্কেল-আপ' করলে ঠিক ঠিক পাওয়া যাবে আরো কিছু প্যাটার্ন। আসল কথা হচ্ছে, আমরা হয়তোবা জানি না তার রিদমটা কোথায়। মনে পড়ছে নাকি ডেক্সটারের কথা?

পৃথিবীর প্রতিটা জিনিসের একটা প্যাটার্ন আছে। হয়তোবা কোন কোনটা চোখে পড়ে আমাদের জীবদ্দশায়। আবার, অনেকগুলোর লাগে অনেক অনেক সময়। কয়েক হাজার বছর। তবে, বিশ্বাস করতে হবে - প্রতিটা জিনিসের আছে প্যাটার্ন। থাকতে হবে। দেখুন আমাদের গ্যালাক্সিকে। প্রতিটা গ্রহ, উপগ্রহ ছুটছে তাদের নিজ গতিতে। জোয়ার ভাঁটা। আমাদের শরীরের অথবা এই পৃথিবীর প্রতিটা অনু পরমাণুর ইলেক্ট্রন চলছে নিজের গতিতে। তাদের প্যাটার্নে। একটা হিসেবের মধ্যে।

অনেক ইন্স্যুরেন্স কোম্পানি প্রেডিক্ট করেন তাদের বীমা গ্রহণকারীদের। করতে হয় ব্যবসার খাতিরে। কারণ, আমরা সবাই কারো না কারো প্রোডাক্ট। তারা প্রেডিক্ট করতে চান মানুষটা প্রিমিয়াম দিতে পারবেন কতোদিন। নিরীহ একটা প্রেডিকশন। ট্র্যাক করেন তার প্রতিটা অসুখের খবর, সেটার ট্রিটমেন্ট প্রসিডিউর। কি ঔষুধ নিয়েছেন। কি করেন - চাকরি না অবসর। দেয়া হয় প্রতিটা জিনিসের একটা ওয়েটেজ। বুঝতে পারছেন কি বলতে চাইছি আমি। একটা মানুষের স্বাভাবিক মৃত্যুর হিসেব করতেই পারে তারা। কারণ, তার অসুখ বিসুখের খরচ যোগান তারাই।

ব্যাপারটা মাথায় ঢোকে ক্যাগলের একটা কম্পিটিশন করতে গিয়ে। সত্যিকারের একটা ঘটনা নিয়ে এই প্রেডিকশন। টাইটানিক জাহাজডুবির ঘটনায় কে মারা গিয়েছিলেন আর কে বেঁচে এসেছিলেন সেটার প্রেডিকশন করছিলাম এই কম্পিটিশনে। এক এক জন ধরে ধরে। যেমন, জ্যাক আর রোজের ব্যাপারটা জানি আমরা। এই "অস্বাভাবিক" মৃত্যুর হিসেব করতে গিয়ে জানতে হলো মনোবিজ্ঞান। মানুষের পরিবারের কাঠামোর ভেতরের গল্প। মানুষের নামে কি আসে যায় কিছু? মানে, ঢুকে পড়লাম নতুন কয়েকটা ডোমেইনের জ্ঞান ভান্ডারে। কোডিং এখানে গৌণ।

মেশিন লার্নিং জিনিস ভালো, তবে এটা শুধুমাত্র কম্পিউটার বিজ্ঞানীদের নয়। বরং, আমি দেখি মেশিন লার্নিং নিয়ে কাজ করছে বাইরের সব মানুষ। নিজ নিজ ডোমেইনে। আমি টেলিযোগাযোগের মানুষ। একটা নেটওয়ার্ক কতো লোড নিতে পারবে সেটার ডিজাইন ক্যাপাসিটি করতে পারতে হবে রোল-আউটের বহু আগে। ডাটাসেন্টারের হার্ডডিস্ক কবে 'ফেল' করবে সেটা না জানলে হবে কিভাবে?

মেশিন লার্নিং নিয়ে বেশি কাজ করছে 'লিগ্যাল প্র্যাকটিশনার' আর হেলথকেয়ার ইন্ডাস্ট্রি। বিলিয়ন ডলারের ইনভেস্টমেন্ট চলে গেছে 'অটোনোমাস' কার ইন্ডাস্ট্রিতে। আন্ত:বিভাগ লরিগুলো চালাবে কে? অনেক শহর জুড়ে চলছে পাবলিক ট্রানজিট সিস্টেম। স্বয়ংক্রিয়ভাবে। আকাশের প্লেন চালায় কে প্রথম আর শেষ তিন চার মিনিট ছাড়া? ফেসবুকে আপনার ত্রিশ বছরের পুরানো বন্ধুকে চেনায় কে?

শেখাচ্ছে কে?

মেশিন লার্নিং। আর সেটা শিখতে এসেছেন জায়গা মতো। একদম। চুক্তি - এক বছর। শিখে না যাবেন কোথায়?

---

একটা অ্যাড বানিয়েছিল আইবিএম। বছর তিনেক আগে। এই ‘মেশিন লার্নিং’ নিয়ে। প্রথম যখন দেখি তখন মনে হয়েছিলো কিছুটা বানানো গল্প, আজ সেটা নয়। বরং, পুরো জিনিসটাই করে দেখাতে পারবে মেশিন লার্নিং। আমার সাথে যখন নামবেন শিখতে – তখন বুঝবেন মিথ্যা বলছি কি না। যাদের নেট কচ্ছপের মতো – তাদের জন্য বলি গল্পটা।

‘ক’ দেশের পুলিশ ডিপার্টমেন্টের কাজই পাল্টে গেলো মেশিন লার্নিংয়ের কল্যানে। হিস্ট্রিক্যাল ক্রাইম ডাটা অ্যানালাইজ করে ক্রিমিনালদের প্যাটার্ন বুঝে যেতো ওই দেশের আইন প্রয়োগকারী সংস্থা। সেটা জেনে ওই ‘মাইনোরিটি রিপোর্ট’ মুভির মতো আগে থেকেই ক্রাইম সিনে হাজির হয়ে যেতো পুলিশ।

অ্যাডে দেখা যাচ্ছে, দোকান ডাকাতি করতে গাড়ি থেকে নেমেছে এক মানুষ। দোকানের সামনে গিয়েই দেখা পুলিশের সাথে। দূর থেকেই চোখাচোখি হলো তাদের। পুলিশ একটা ‘ফ্রেন্ডলি জেসচার’ দিলো তার কফির কাপ তুলে। লোকটা ফিরে গেলো নিজের ডেরায় – ডাকাতি ফেলে। মানে, ঘটনাটা না ঘটতে দিয়েই সাহায্য করছে পুলিশ। এখনকার জঙ্গিবাদের উত্পত্তি খুঁজতেও মেশিন লার্নিংকে কাজে লাগাচ্ছে উন্নত দেশগুলো।

আমরা জীবনে অনেক প্রজেক্ট তৈরী করি ‘রিয়েল ওয়ার্ল্ড’ এপ্লিকেশন না জেনে। আর তাই শিখি না অনেক কিছুই। ইন্ডাস্ট্রিতে আমার ‘মেন্টর’ আছেন বেশ কয়েকজন। একজন বলেছিলেন একটা কথা, প্রায় বিশ বছর আগে। ‘যাই শিখবেন – সেটার ‘রেভিনিউ ম্যাপিং’ করে নেবেন আগে। অতটুকুই শিখবেন যা বিক্রি করতে পারবেন মার্কেটপ্লেসে। পয়সাই অনুপ্রেরণা দেবে আরো কিছু শিখতে। বাড়তি সবকিছু নয়েজ।’

