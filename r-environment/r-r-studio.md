### "আর" + "আর" ষ্টুডিও

---

কাজ শুরু করা যায় ‘আর’ এনভায়রনমেন্টে। মনে রাখতে হবে ‘আর’ প্রোগ্রামিং এনভায়রনমেন্ট ব্যবহার করতে হলে আমাদেরকে ইন্সটল করতে হবে দুটো জিনিস। শুরুতেই আমরা ইন্সটল করব ‘বেজ আর’। এটাকে আমরা বলব আসল ‘আর’ প্যাকেজ। অনেকে জিজ্ঞাসা করেন ‘আর’ প্রোগ্রামিং ল্যাঙ্গুয়েজ আর এনভায়রনমেন্টে পার্থক্য কি? আসলে ‘আর’ একই সাথে প্রোগ্রামিং ল্যাঙ্গুয়েজ এবং এনভায়রনমেন্ট স্ট্যাকটিস্টিক্যাল কাজের জন্য। ধরুন, ইংরেজি যদি ল্যাঙ্গুয়েজ হয় তার প্রোগ্রামিং এনভায়রনমেন্ট হবে মাইক্রোসফট ওয়ার্ড। এখানেও তাই। 

‘আর’ এর কনসোল দিয়ে কাজ করা যায় ভালো, তবে ‘আর স্টুডিও’র আইডিই, যাকে আমরা বলি ‘ইন্টিগ্রেটেড ডেভেলপমেন্ট এনভায়রনমেন্ট’ এক কথায় তুখোড়। ‘আর প্যাকেজ’ ইনস্টল করার পর আমরা ইনস্টল করবো ‘আর ষ্টুডিও’। উল্টোটা নয়। উইন্ডোজের সব ইনস্টলেশন হচ্ছে ক্লিক ক্লিক ক্লিক। সবই ডিফল্ট। শুধু খেয়াল রাখতে হবে আপনার পিসি ৬৪বিট সাপোর্ট করলে ৬৪বিট ইনস্টল করা উচিৎ। আমার ধারণা, এমবেডেড এনভায়রনমেন্ট ছাড়া প্রায় সবকিছু চলে এসেছে ৬৪বিটে।     



